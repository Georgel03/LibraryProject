Temă și viziune în „Plumb”
George Bacovia este considerat de critica literară cel mai însemnat reprezentant al simbolismului
în literatura română. Poet simbolist apreciat pentru originalitatea sa, creează o lirică a tristeții
ireparabile.
Poezia simbolistă „Plumb” de G. Bacovia deschide volumul cu același titlu, apărut în 1916, și îl
definește. Așezarea sa în fruntea primului volum publicat de Bacovia îi conferă calitatea de text
programatic.
Simbolismul este mișcarea artistică și literară de la sfârșitul secolului al XIX-lea, care se opune
romantismului, naturalismului și parnasianismului, și potrivit căreia valoarea fiecărui obiect și fenomen
din lumea înconjurătoare poate fi exprimată și descifrată cu ajutorul simbolurilor.
Textul poetic se înscrie în estetica simbolistă prin temă și motive, prin cultivarea simbolului, a
sugestiei, prin corespondențe, decor, cromatică, tehnica repetițiilor, ce conferă poeziei muzicalitate.
Dramatismul este sugerat prin corespondența ce se stabilește între materie și spirit. Textul nu cuprinde
niciun termen explicit al angoasei (sentimentul de înstrăinare); starea poetică simbolistă este transmisă
pe calea sugestiei, prin decor și simboluri.
Poezia este o elegie, deoarece exprimă sentimentul de tristețe și spaima de moarte, sub forma
monologului liric al unui eu „fantomatic” (N. Manolescu).
Tema poeziei este condiția poetului izolat într-o societate lipsită de aspirații, condiție marcată de
singurătate, de imposibilitatea comunicării și a evadării, și de moartea iubirii.
Motivele lirice cu valoare de simbol aparțin câmpului semantic al morții: plumbul, cimitirul,
sicriele, cavoul, somnul, vântul, frigul, și configurează decorul funerar. Ele se asociază cu stări sufletești
nelămurite, confuze, care constituie obiectul poeziei simboliste: singurătatea, izolarea, spaima de
moarte, angoasa, spleenul, tragicul existențial etc. Laitmotivul „stam singur” subliniază senzația de
pustiire sufletească.
În prima strofă, eul apare în ipostaza însinguratului, într-o lume pustie și moartă: „Stam singur în
cavou... și era vânt”. Condiția poetului damnat din cauza imposibilității comunicării cu lumea exterioară
se amplifică în strofa a doua și devine incomunicare în plan interior, sufletesc.
În strofa a doua, moartea iubirii acutizează angoasa și sentimentul de singurătate. Dacă la
romantici iubirea poate fi o cale de împlinire, la Bacovia moartea amorului sugerează pierderea ultimei
speranțe de salvare. Acesta este și motivul pentru care exteriorizarea spaimei de neant se face prin
strigăt: „și-am început să-l strig”.
Titlul poeziei „Plumb” este un simbol recurent repetat de șase ori simetric, ceea ce conferă
muzicalitate textului, exprimă corespondența dintre un element al naturii și stările sufletești exprimate
liric. În sens denotativ, plumbul este un element chimic, un metal moale, maleabil, de culoare
cenușiu-albăstruie. Sensul conotativ derivă din cel propriu și sugerează în plan poetic apăsarea,
monotonia, dezorientarea, claustrarea.
Lirismul subiectiv este redat prin mărcile eului liric, verbe și pronume la persoana I singular:
„stam”, „am început”, „(amorul) meu”. Verbul la imperfect însoțit de epitet „stam singur” exprimă ideea
de continuitate a stării de singurătate, în timp ce verbul la perfect compus „am început” urmat de
conjunctivul „să strig” exprimă incapacitatea de a comunica sensibil cu iubirea, de unde spaima de
neant.
Elemente de prozodie. În ceea de privește prozodia, „Plumb” are o construcție sobră, riguroasă,
care sugerează angoasa și imposibilitatea salvării. Elementele prozodiei clasice produc muzicalitatea
exterioară, prin rima îmbrățișată, măsura fixă de zece silabe, alternarea iambului cu amfibrahul.
Muzicalitatea interioară, specific simbolistă, se realizează prin sonoritatea dată de consoanele „grele” ale
simbolului „plumb”, repetat obsesiv în rimă, dar și în rima interioară, de tehnica repetițiilor, de asonanțe
și aliterații, care transformă poezia într-un vaier monoton.
În concluzie, prin atmosferă, muzicalitate, folosirea sugestiei, a simbolului și a corespondențelor,
prin prezentarea stărilor sufletești de angoasă, de singurătate, de vid sufletesc, poezia „Plumb” se
încadrează în estetica simbolistă